---
layout: post
title: "Afstuderen rebooted"
date: 2008-06-18 17:00:15 +0200
---

De kogel is door de kerk, ik ben gestopt met m'n huidige (of dan nu dus
vorige) afstudeerproject. Het liep al een tijdje behoorlijk stroef en ik
merkte weinig voortgang en toen ik gisteren tijdens de bespreking weer eens
op de feiten werd gedrukt heb ik 's avonds zelf de knoop doorgehakt om
vandaag het project een halt toe te roepen. Een klein zelf-interview om het
toe te lichten.

h3. Wacht even, je bent gestopt, maar wat zou je doen dan?

Ja, ik bedenk me dat ik dat nooit hier heb uitgelegd en misschien was dat
ook al wel een teken aan de wand dat er iets niet in de haak zat. De
opdracht was om op een landkaart te maken, waar voor elk land bijvoorbeeld
hun autoproductie en autoexport werd gevisualizeerd.

Dit zou een gecombineerd project worden tussen de vakgroepen Visualisatie
en Algoritmiek. Het eerste van hopelijk velen, maar ik was duidelijk niet
de geschikte kandidaat om de eerste te zijn. Ik kon niet goed de balans
vinden tussen de twee vakgebieden en om het nog erger te maken wilde ik
meer naar visualisatie terwijl m'n begeleider meer naar algoritmiek had
gewild.

h3. Aha, dus jij en je begeleider konden niet goed opschieten?

Jawel, de samenwerking was prima, niets op aan te merken. Alleen was ze
niet degene die _ik_ nodig had voor een afstudeerproject. Anderen kunnen
het vast prima, ik niet.

h3. Toen je hebt besloten er een punt achter te zetten, wat gebeurde er
vervolgens?

Ik heb dinsdagavond tijdens en na de voetbalwedstrijd lang nagedacht over
hoe het verder moest met mijn project en geconcludeerd dat er drie opties
waren:

* Doorgaan alsof er niets aan de hand is 
* Doorgaan met de verandering dat ik me alleen nog op visualizatie ga
  storten
* Stoppen en een compleet nieuw project aanpakken

De eerste, lijkt me duidelijk, is niet echt aan de orde. De tweede zou
mogelijk zijn als er dan nog iets van over blijft. De derde is erg prettig,
omdat je met een schone lei begint.

De volgende morgen ben ik langs m'n begeleider van VIS gegaan om het
probleem voor te leggen en hij beaamde het. Voor hem zouden optie 2 en 3
beide acceptabel zijn. Daarna naar de studieadviseur die mij hulpvaardig
vertelde dat iedereen die hiermee zit en toch doorgaat uiteindelijk nu nog
steeds bezig is. Uiteindelijk naar m'n begeleider van ALGO gegaan en het
voorgelegd, ze probeert me nog een beetje binnen te houden maar begrijpt
ook dat ik mijn keuze heb gemaakt en beaamt ook dan dat het eigenlijk niet
goed liep.

Dus, nu ben ik op zoek naar een nieuw project. Mijn begeleider van
visualizatie heeft het binnen de groep besproken en heeft een aantal
idee&euml;n die wellicht interessant kunnen zijn. Hopelijk dit keer dus
wel. Het liefste zou ik maandag meteen beginnen, dan laat ik me niet weer
afleiden.

h3. Dit levert je nog eens vertraging op, wat is de schade?

Afgegaan op dat ik eigenlijk in oktober zou gaan afstuderen als mijn oude
project vanaf nu perfect zou gaan lopen zijn dat zo'n 4 &agrave; 5 maanden,
maar ik denk dat we er best vanuit kunnen gaan dat het eerder zal neerkomen
op een of twee maanden. Natuurlijk er vanuit gaand dat het nieuwe project
wel goed gaat en dat doe ik vanzelfsprekend.

h3. Ben je nou niet onderhand uitgestudeerd? Ik bedoel, hoeveelstejaars ben
je nou eigenlijk?

Momenteel 8e, dat wordt dus 9e als ik klaar ben. Ja, ik had het ook graag
anders gezien. Deels is het te wijten aan een verkeerde keuze
(elektrotechniek, verantwoordelijk voor 1 jaar) en gewoon lastige vakken
(de gemiddelde studietijd bedraagt 6 tot 6,5 jaar) plus wat opgelopen
luiheid na m'n stage in IJsland (tel er nog een half jaar bij op) en een
jaar bestuur van Isis.

h3. Dus? Wat ga je nu doen?

Morgen ga ik in gesprek voor een nieuwe opdracht, die ga ik ditmaal heel
kritisch bekijken en doorlichten voordat ik hem accepteer. Zodra ik nieuws
heb zal ik het melden.

Ten slotte, als jullie meer willen weten, kunnen jullie het mij natuurlijk
gewoon vragen stellen en ik zal proberen deze te beantwoorden.
