---
layout: post
title: "Privacy in het openbaar vervoer"
date: 2010-02-10 19:47:26 +0100
---

Eng hoor, zo'n OV-chipkaart... Nu kunnen "ze" steeds zien waar we
heen reizen met het OV! Nu het nieuwe vervoersbewijs zo'n beetje
definitief is ingevoerd (op Veolia-land na dan, belachelijk), staat
iedereen opeens op z'n achterste benen dat "de privacy eraan gaat".

![OV chipkaart](https://www.dropbox.com/s/6pldsxpdp59e3s1/ov-chipkaart.png?dl=1) Als je alleen even verder denkt, kon
de NS al jaren nagaan wie waarheen reed. Elke keer als je een
kaartje koopt, dan gebruik je namelijk je pinpas. In het algemeen
gebruik je daarvoor steeds dezelfde pas en dus kan de NS kaartjes
koppelen aan een pinpas.

Vervolgens hoef je maar een enkele keer geld-terug-bij-vertraging te
claimen, om een specifiek kaartje te koppelen aan een naam en
daarmee aan de pinpas waarmee dat kaartje is gekocht. Wellicht krijg
je die informatie echter al veel eerder, want toen ik eens bij de
lokale fietsenmaker een nieuwe band pinde, wist deze mij ongevraagd
te vertellen dat ik meneer Luijten was. In ieder geval is de pinpas
te koppelen aan een naam.

Hoe kan je dit voorkomen? Je kan je kaartje voortaan kopen met
contant geld, maar let op! In de perfecte samenzwering zit de bank
natuurlijk ook in het complot! Op een bankbiljet staat een
serienummer, dit is gedrukt in een voor de computer extra goed
leesbaar lettertype. Bij het uitgeven van de biljetten wordt
geregistreerd welke serienummers met welke pinpas (of aan welke
persoon) zijn uitgegeven. Als je deze biljetten vervolgens gebruikt
om een kaartje te kopen, worden ze weer gelezen en kunnen we weer
het kaartje koppelen aan een persoon.

We gaan nu dus eerst naar de Kiosk en kopen een beker koffie, zodat
we nieuw, ongeregistreerd geld terugkrijgen. Daarmee kopen we nu ons
kaartje... Wat een gedoe!

En dan komen we terug bij de OV-chipkaart: Ook hiervoor bestaat een
anonieme kaart en zelfs wegwerpkaartjes die een beperkte geldigheid
hebben. Maar dan wordt er geklaagd dat hier geen kortingen op kunnen
worden gegeven en daarmee zijn we eigenlijk op de kern van de
gevoelens gekomen: Geld!

Nederlanders geven hun persoonlijke gegevens maar al te graag weg
voor een voordeeltje. Het is geen probleem als door een paar grote
commerci&euml;le bedrijven een compleet profiel wordt gemaakt van al
onze boodschappen voor een paar Airmiles. Als vervolgens onze eigen
volksvertegenwoordiging met een zelfde plan komt, gaan we piepen.
Rare jongens, die Nederlanders!
